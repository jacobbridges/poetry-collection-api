{
  "author": "Robert Burns",
  "classification": "Ballad",
  "keywords": [
    "Family",
    "Ancestors",
    "Love",
    "Relationships",
    "Romantic Love",
    "First Love",
    "Infatuation",
    "Crushes",
    "Realistic",
    "Complicated"
  ],
  "period": "Romantic",
  "reference": "http://www.poetryfoundation.org/poem/173070",
  "region": "Scotland",
  "text": [
    "My heart is a-breaking, dear Tittie,",
    "Some counsel unto me come len';",
    "To anger them a' is a pity,",
    "But what will I do wi' Tam Glen?",
    "I'm thinking, wi' sic a braw fellow,",
    "In poortith I might mak a fen':",
    "What care I in riches to wallow,",
    "If I mauna marry Tam Glen?",
    "There's Lowrie, the laird o' Dumeller,",
    "\"Guid-day to you,\"\u2014brute! he comes ben:",
    "He brags and he blaws o' his siller,",
    "But when will he dance like Tam Glen?",
    "My minnie does constantly deave me,",
    "And bids me beware o' young men;",
    "They flatter, she says, to deceive me;",
    "But wha can think sae o' Tam Glen?",
    "My daddie says, gin I'll forsake him,",
    "He'll gie me guid hunder marks ten:",
    "But, if it's ordain'd I maun take him,",
    "O wha will I get but Tam Glen?",
    "Yestreen at the valentines' dealing,",
    "My heart to my mou gied a sten:",
    "For thrice I drew ane without failing,",
    "And thrice it was written, \"Tam Glen\"!",
    "The last Halloween I was waukin",
    "My droukit sark-sleeve, as ye ken:",
    "His likeness cam up the house staukin,",
    "And the very gray breeks o' Tam Glen!",
    "Come counsel, dear Tittie, don't tarry;",
    "I'll gie ye my bonie black hen,",
    "Gif ye will advise me to marry",
    "The lad I lo'e dearly, Tam Glen."
  ],
  "title": "Tam Glen",
  "year": ""
}